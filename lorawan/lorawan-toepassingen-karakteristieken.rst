Karakteristieken van LoRaWan-toepassingen
-----------------------------------------

Door het long-range karakter van LoRaWan kun je met een klein aantal gateways dekking krijgen
in een groot gebied.
Bovendien kan het IoT-device in dit gebied mobiel zijn: het is niet gebonden aan een gateway.

De beperkingen van LoRaWan-radio’s (zie verderop) maken deze technologie vooral geschikt voor toepassingen
waarbij een IoT-device enkele keren per uur tot enkele keren per dag een bericht verstuurt
van maximaal ongeveer 10 bytes.
Het IoT-device staat bijna altijd uit (meer dan 99% van de tijd),
en de LoRa-radio is erg energiezuinig:
door het geringe energieverbruik heeft de batterij meestal een jarenlange levensduur.

Ondanks de beperkingen zijn er nog heel veel toepassingen mogelijk:
ook met heel weinig bits per dag kun je oplossingen “slim” maken:

* een parkeerplaats-sensor hoeft alleen als er een auto parkeert of vertrekt een bericht te sturen;
* een slimme vuilniscontainer hoeft maar een paar keer per uur aan te geven hoe vol deze is;
* als een slimme bijenkorf elke 10 minuten inzicht geeft in de actuele toestand,
  kan de imker snel genoeg ingrijpen als er iets mis is.
* een noodknop kan op elk moment een bericht versturen dat direct ontvangen en bevestigd wordt.
