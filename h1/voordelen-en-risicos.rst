Voordelen en risico's
=====================

De voordelen van een slimme IoT-toepassing zijn vaak snel duidelijk.
Daarnaast brengt deze ook risico's met zich mee.
Deze risico's zijn soms voor andere partijen dan de voordelen.
Voorbeeld: een slimme meter heeft veel voordelen voor het elektriciteitsbedrijf,
maar heeft ook (privacy)nadelen voor de gebruikers.

Bij het onderzoeken van een IoT-toepassing moet je daarom altijd stilstaan bij de volgende vragen:

* wat zijn de voordelen van de oplossing, en voor wie?
* wat zijn de mogelijke nadelen en risico's van de oplossing, en voor wie?


IoT-toepassingen: voordelen
---------------------------

Veel IoT-toepassingen helpen je om *betere beslissingen* te nemen:
beslissingen gebaseerd op (complete) data uit de actuele werkelijkheid,
in plaats van op gemiddelden van historische steekproeven.
Bovendien kun je deze beslissingen sneller nemen, en in soms zelfs automatisch.
Zo kun je allerlei vormen van verspilling voorkomen:

* je hoeft halfvolle vuilcontainers niet in de route op te nemen;
* je hoeft niet meer naar een vrije parkeerplaats te zoeken (verspilling van tijd, brandstof en ruimte);
* je hoeft niet meer te zoeken naar een deelfiets: de app wijst je naar de dichtstbijzijnde fiets.
* (zelf aanvullen).

Andere toepassingen maken een *betere aansluiting tussen vraag en aanbod* mogelijk.
Dit is in het bijzonder het geval bij het "smart grid":
het aanbod van hernieuwbare energie varieert sterk (met het weer);
als je slimme apparaten op het juiste moment aan- en uit kunt schakelen,
kun je vraag en aanbod veel beter op elkaar afstemmen.

* licht in huis of op straat hoeft niet te branden als er geen mensen zijn;
* een vriezer kan van te voren "koude" opslaan,
  en hoeft dan niet (zwaar) te werken tijdens piekbelasting van het net;
* een wasmachine hoeft niet op een vast tijdstip te werken - als de was vandaag maar gedaan wordt.

IoT-toepassingen: risico's
--------------------------

De risico's van IoT-toepassingen liggen vooral op het gebied van veiligheid (security) en privacy.
Als zo'n toepassing stuurt in de fysieke wereld, dan wil je dat daarmee geen ongelukken gebeuren.
Bovendien wil je dat deze sturing niet plaats kan vinden door derden met kwade bedoelingen:
cyber-security is erg belangrijk als allerlei apparaten op het internet aangesloten worden.

Bij het meten in de fysieke wereld, in de directe omgeving van mensen of van kritische bedrijfsprocessen,
moeten de gegevens niet terecht komen bij derde partijen: ook daar is cyber-security van belang.

Een ander risico is dat van privacy.
IoT-toepassingen vinden vaak plaats in de directe omgeving van mensen;
hiermee kan het gedrag van mensen vastgelegd worden.
Deze gegevens zijn soms erg privacy-gevoelig,
omdat ze gebruikt kunnen worden op een manier die niet in het belang van de betrokken personen is.

Het is nodig om van te voren een inschatting te maken van de mogelijke risico's,
en om waar nodig maatregelen te treffen om die risico's te verminderen.
Het zal niet altijd mogelijk zijn om de risico's en ongewenste neveneffecten van te voren helemaal te doorzien,
je moet dan een mogekheid hebben om dit achteraf te corrigeren.
